---
title: 《格言别录》
date: 2019-08-11 16:30:05
categories: 文摘
---

弘一法师

### **学问类**

为善最乐，读书更佳。

茅鹿门云：人生在世，多行救济事，则彼之感我，中怀倾倒，浸入肝脾。何幸而得人心如此哉！

诸君到此何为，岂徒学问文章，擅一艺微长，便算读书种子？在我所求亦恕，不过子臣弟友，近五伦本分，共成名教中人。

何谓至行？曰：庸行。何谓大人？曰：小心。

凛闲居以体独，卜动念以知己，谨威仪以定命，敦大伦以凝道，备百行以考德，迁善改过以作圣。

观天地生物气象，学圣贤克己功夫。

### **存养类**

自家有好处，要掩藏几分，这是涵育以养身。别人不好处，要掩藏几分，这是浑厚以养大。

以虚养心，以德养身，以仁养天下万物，以道养天下万世。

一动于欲，欲迷则昏。一任乎气，气偏则戾。

刘直斋云：存心养性，须要耐烦耐苦，耐惊耐怕，方得纯熟。

寡欲故静，有主则虚。

不为外物所动之谓静，不为外物所实之谓虚。

宜静默，宜从容，宜谨严，宜俭约。

敬守此心，则心安。敛抑其气，则气平。

青天白日的节义，自暗室屋漏中培来。旋乾转坤的经纶，自临深履薄冰处得力。

谦退是保身第一法，安详是处世第一法，涵容是待人第一法，恬淡是养心第一法。

刘念台云：涵养，全得一缓字，凡言语，动作皆是。

应事接物，常觉得心中有从容闲暇时，才见涵养。

刘念台云：易喜易怒，轻言轻动，只是一种浮气用事，此病根最不小。

吕新吾云：心平气和四字，非有涵养者不能做，工夫只在个定义。

陈榕门云：定火工夫，不外以理制欲。理胜，则气平矣。

自处超然，处人蔼然。无事澄然，有事斩然。得意淡然，失意泰然。

气忌盛，心忌满，才忌露。

意粗性躁，一事无成。心平气和，千祥并集。

冲繁地，顽钝人，拂逆时，纷杂事，此中最好养火。若决烈愤激，不但无益，而事卒以偾，人卒以怨，我卒以无成，是谓至愚。耐得过时，便有无限受用处。

人性褊急则气盛，气盛则心粗，心粗则神昏，乖桀谬戾，可胜言哉？

以和气迎人，则乖沴灭。以正气接物，则妖氛消。以浩气临事，则疑畏释。以静气养身，则梦寐恬。

轻当矫之以重，浮当矫之以实，褊当矫之以宽，躁急当矫之以和缓，刚暴当矫之以温柔，浅露当矫之以沉潜，豀刻当矫之以浑厚。

尹和靖云：莫大之祸，皆起于须臾之不能忍，不可不谨。

逆境顺境看襟度，临喜临怒看涵养。

### **持躬类**

聪明睿知，守之以愚。道德隆重，守之以谦。

富贵，怨之府也。才能，身之灾也。声名，谤之媒也。欢乐，悲之渐也。

只是常有惧心，退一步做，见益而思损，持满而思溢，则免于祸。

人生最不幸处，是偶一失言，而祸不及；偶一失谋，而事幸成；偶一恣行，而获小利。后乃视为故常，而恬不以为意。则莫大之患，由此生矣。

学一分退让，讨一分便宜。增一分享用，减一分福泽。

不自重者取辱，不自畏者招祸。

盖世功劳，当不得一个矜字。弥天罪恶，当不得一个悔字。

大着肚皮容物，立定脚跟做人。

事当快意处须转，言到快意时须住。

殃咎之来，未有不始于快心者。故君子得意而忧，逢喜而惧。

物忌全胜，事忌全美，人忌全盛。

尽前行者地步窄，向后看者眼界宽。

花繁柳密处拨得开，方见手段。风狂雨骤时立得定，才是脚跟。

人当变故之来，只宜静守，不宜躁动。即使万无解救，而志正守确，虽事不可为，而心终可白。否则必致身败，而名亦不保，非所以处变之道。

步步占先者，必有人以挤之。事事争胜者，必有人以挫之。

安莫安于知足，危莫危于多言。

行己恭，责躬厚，接众和，立心正，进道勇。择友以求益，改过以全身。

度量如海涵春育，持身如玉洁冰清，襟抱如光风霁月，气概如乔岳泰山。

心不妄动，身不妄动，口不妄动，君子所以存诚。内不欺己，外不欺人，上不欺天，君子所以慎独。

心志要苦，意趣要乐，气度要宏，言动要谨。

心术以光明笃实为第一，容貌以正大老成为第一，言语以简重真切为第一。平生无一事可瞒人，此是大快。

书有未曾经我读，事无不可对人言。

心思要缜密，不可琐屑。操守要严明，不可激烈。

聪明者戒太察，刚强者戒太暴。

以情恕人，以理律己。

以恕己之心恕人，则全交。以责人之心责己，则寡过。

唐荆川云：须要刻刻检点自家病痛，盖所恶于人许多病痛处，若真知反己，则色色有之也。

以淡字交友，以聋字止谤，以刻字责己，以弱字御侮。

居安虑危，处治思乱。

事事难上难，举足常虞失坠。件件想一想，浑身都是过差。

怒宜实力消融，过要细心检点。

事不可做尽，言不可道尽。

胡文定公曰：人家最不要事事足意，常有事不足处方好。才事事足意，便有不好事出来，历试历险。邵康节诗云：好花看到半开时，最为亲切有味。

精细者，无苛察之心，光明者，无浅露之病。

识不足则多虑，威不足则多怒，信不足则多言。

足恭伪态，礼之贼也。苛察歧疑，智之贼也。

缓字可以免悔，退字可以免祸。

### **敦品类**

敦诗书，尚气节，慎取与，谨威仪，此惜名也。竞标榜，邀权贵，务矫激，习模棱，此市名也。惜名者，静而休。市名者，躁而拙。辱身丧名，莫不由此。求名适所以坏名，名岂可市哉！

### **处事类**

处难处之事愈宜宽，处难处之人愈宜厚，处至急之事愈宜缓。

必有容，德乃大。必有忍，事乃济。

吕新吾云：做天下好事，既度德量力，又须审势择人。专欲难成，众怒难犯——此八字，不独妄动邪为者宜慎，虽以至公无私之心，行正大光明之事，亦须调剂人情，发明事理，俾大家信从，然后动有成，事可久。盖群情多暗于远识，小人不便于私己，群起而坏之，虽有良法，胡成胡久？

强不知以为知，此乃大愚。本无事而生事，是谓福薄。

白香山诗云：我有一言君记取，世间自取苦人多。

无事时，戒一偷字。有事时，戒一乱字。

刘念台云：学者遇事不能应，总是此心受病处。只有炼心法，更无炼事法。炼心之法，大要只是胸中无一事而已。无一事，乃能事事，此是主静工夫得力处。

处事大忌急噪，急噪则先自处不暇，何暇治事？

论人当节取其长，曲谅其短。做事必先审其害，后计其利。

无心者公，无我者明。

### **接物类**

严着此心以拒外诱，须如一团烈火，遇物即烧。宽着以心待同群，须如一片春阳，无人不暖。

凡一事而关人终身，纵确见实闻，不可着口。凡一语而伤我长厚，虽闲谈戏谑，慎勿形言。结怨仇，招祸害，伤阴鸷，皆由于此。

持己当从无过中求有过，非独进德，亦且免患。待人当于有过中求无过，非但存厚，亦且解怨。

遇事只一味镇定从容，虽纷若乱丝，终当就绪。待人无半毫矫伪欺诈，纵狡如山鬼，亦自献诚。

公生明，诚生明，从容生明。

公生明者，不敝于私也。诚生明者，不杂以伪也。从容生明者，不淆于惑也。

穷天下之辩者，不在辩而在讷。伏天下之勇者，不在勇而在怯。

何以息谤？曰：无辩。何以止怨？曰：不争。

人之谤我也，与其能辩，不如能容。人之侮我也，与其能防，不如能化。

张梦复云：受得小气，则不至于受大气。吃得小亏，则不至于吃大亏。

又云：凡事最不可想占便宜。便宜者，天下人之所共争也。我一人据之，则怨萃于我矣。我失便宜，则众怨消矣。故终身失便宜，乃终身得便宜也。此余数十年阅历有得之言，其遵守之，毋忽。余生平未尝多受小人之侮，只有一善策，能转弯早耳。

忍与让，足以消无穷之灾悔。古人有言：终身让路，不失尺寸。

以仁义存心，以忍让接物。

林退斋临终，子孙环跪请训。曰：无他言，尔等只要学吃亏。

任难任之事，要有力而无气。处难处之人，要有知而无言。

穷寇不可追也，遁词不可攻也。

恩怕先益后损，威怕先松后紧。

先益后损，则恩反为仇，前功尽弃。先松后紧，则管束不下，反招怨怒。

善用威者不轻怒，善用恩者不妄施。

宽厚者，毋使人有所恃。精明者，不使人无所容。

轻信轻发，听言之大戒也。愈激愈厉，责善之大戒也。

吕新吾云：愧之则小人可使为君子，激之则君子可使为小人。

激之而不怒者，非有大量，必有深机。

处事须留余地，责善切戒尽言。

曲木恶绳，顽石恶攻。责善之言，不可不慎也。

吕新吾云：责善要看其人何如，又当尽长善救失之道。无指摘其所忌，无尽数其所失，无对人，无峭直，无长言，无累言。犯此六戒，虽忠告非善道矣。

又云：论人须带三分浑厚。非直远祸，亦以留人掩盖之路，触人悔悟之机，养人体面之余，犹天地含蓄之气也。

使人敢怒而不敢言者，便是损阴鸷处。

凡劝人，不可遽指其过，必须先美其长，盖人喜则言易入，怒则言难入也。善化人者，心诚色温，气和辞婉；容其所不及，而谅其所不能，恕其所不知，而体其所不欲；随事讲说，随时开导。彼乐接引之诚，而喜于所好；感督责之宽，而愧其不材。人非木石，未有不长进者。我若疾恶如仇，彼亦趋死如鹜，虽欲自新而不可得，哀哉！

先哲云：觉人之诈，不形于言；受人之侮，不动于色。此中有无穷意味，亦有无限受用。

喜闻人过，不如喜闻己过。乐道己善，何如乐道人善。

论人之非，当原其心，不可徒泥其迹。取人之善，当据其迹，不必深究其心。

吕新吾云：论人情，只向薄处求；说人心，只从恶边想。此是私而刻的念头，非长厚之道也。

修己以清心为要，涉世以慎言为先。

恶莫大于纵己之欲，祸莫大于言人之非。

施之君子，则丧吾德。施之小人，则杀吾身。（案此指言人之非者）

人褊急，我受之以宽宏。人险仄，我待之以坦荡。

持身不可太皎洁，一切污辱垢秽要茹纳得。处世不可太分明，一切贤愚好丑要包容得。

精明须藏在浑厚里作用。古人得祸，精明人十居九，未有浑厚而得祸者。

德盛者，其心和平，见人皆可取，故口中所许可者多。德薄者，其心刻傲，见人皆可憎，故目中所鄙弃者众。

吕新吾云：世人喜言无好人，此孟浪语也。推原其病，皆从不忠不恕所致，自家便是个不好人，更何暇责备他人乎？

律己宜带秋气，处世须带春风。

盛喜中勿许人物，盛怒中勿答人书。

喜时之言多失信，怒时之言多失体。

静坐常思己过，闲谈莫论人非。

面谀之词，有识者未必悦心。背后之议，受憾者常若刻骨。

攻人之恶毋太严，要思其堪受。教人以善毋过高，当使其可从。

事有急之不白者，缓之或自化，毋急噪以速其戾。人有操之不从者，纵之或自化，毋苛刻以益其顽。

己性不可任，当用逆法制之，其道在一忍字。人性不可拂，当用顺法调之，其道在一恕字。

临事需替别人想，论人先将自己想。

欲论人者先自论，欲知人者先自知。

凡为外所胜者，皆内不足。凡为邪所夺者，皆正不足。

今人见人敬慢，辙生喜愠心，皆外重者也。此迷不破，胸中冰炭一生。

小人乐闻君子之过，君子耻闻小人之恶。此存心厚薄之人，故人品因之而别。

惠不在大，在乎当厄。怨不在多，在乎伤心。

毋以小嫌疏至戚，毋以新怨忘旧恩。

刘直斋云：好合不如好散，此言极有理。盖合者，始也；散者，终也。至于好散，则善其终矣。凡处一事，交一人，无不皆然。

### **惠吉类**

群居守口，独坐防心

造物所忌，曰刻曰巧。万类相感，以诚以忠。

《谦》卦六爻皆吉，恕字终身可行。

知足常足，终身不辱。知止常止，终身不耻。

明镜止水以澄心，泰山乔岳以立身，青天白日以应事，霁月光风以待人。

### **悖凶类**

盛者衰之始，福者祸之基。